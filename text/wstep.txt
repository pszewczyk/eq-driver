WPROWADZENIE DO ASTROFOTOGRAFII

Astrofotografia to specyficzna dziedzina fotografii. Dla pełnego zrozumienia
istoty przedstawionych w dalszej części tej pracy rozwiązań, niezbędne jest
szersze wprowadzenie do jej problematyki. Fotografując nocne niebo napotkamy
kilka kluczowych problemów, które czynią astrofotografię niełatwą dziedziną.

Pierwszym z tych problemów jest niewielka jasność większości interesujących
obiektów na niebie. Od tej reguły są oczywiście wyjątki takie jak planety,
księżyc czy słońce. Jednak olbrzymią część interesujących obiektów stanowią tzw.
obiekty głębokiego nieba, czyli m.in. galaktyki, mgławice oraz gromady gwiazd.
Większość z nich jest na tyle ciemna, że niedostrzegalna gołym okiem nawet
w najbardziej korzystnych warunkach. Dlatego używane w astrofotografii sensory
światła [matryce] muszą być bardzo czułe, a czasy naświetlania zdjęć dużo
większe niż w klasycznej fotografii.

Kolejnym problemem są niewielkie rozmiary kątowe fotografowanych obiektów. Tu
też są wyjątki, przykładowo droga mleczna, która zajmuje praktycznie całe nasze
niebo. Jest jednak wiele interesujących obiektów, których rozmiary kątowe
liczymy w minutach kątowych [1/60 stopnia]. Do robienia takich zdjęć nie
wystarczy zwykły obiektyw, potrzebne są większe i bardziej zaawansowane układy
optyczne o większych ogniskowych.

Ważny jest też fakt, że niebo, które fotografujemy, porusza się stale względem
nas. Ten pozorny dobowy ruch wszystkich ciał niebieskich wynika z ruchu
obrotowego ziemi, podobnie jak ruch słońca. Prędkość tego ruchu jest stała
i wynosi dokładnie jeden obrót na dobę [gwiazdową]. O ile w klasycznej
fotografii taka prędkość nie stanowi problemu, to w fotografii nieba, biorąc pod
uwagę potrzebę długich czasów naświetlania, jest to istotny problem. Zrobienie
udanego zdjęcia wymaga, aby obiekt nie poruszał się przez czas naświetlania.
Biorąc dodatkowo pod uwagę długie ogniskowe teleskopu problem efektywnego
śledzenia ruchu ciał niebieskich okazuje się kluczowy w astrofotografii.

WSPÓŁRZĘDNE SFERYCZNE

Rozpatrując zdjęcia nieba, pozycje i ruchy ciał niebieskich będziemy poruszali
się na *sferze niebieskiej*. Sfera niebieska to pojęcie abstrakcyjne oznaczające
sferę o dowolnym promieniu i o środku w miejscu obserwacji. Półprosta
poprowadzona z miejsca obserwacji, przecinająca dany obiekt, przecina sferę
niebieską w punkcie zwanym *położeniem* tego obiektu na sferze niebieskiej.

Promień sfery niebieskiej nie ma dla nas znaczenia jako dla obserwatorów.
Interesuje nas jedynie położenie na sferze. Dobrą analogią do tej sytuacji jest
określanie położenia na kuli ziemskiej za pomocą współrzędnych geograficznych:
długości i szerokości. Podobnie będziemy określali współrzędne na sferze
niebieskiej - za pomocą analogicznych dwóch miar kątów. Jedynym co musimy
ustalić jest położenie biegunów i środek układu współrzędnych.

W tej pracy korzystać będziemy z układu *równikowego*. Bieguny znajdują się
w nim w punktach przecięcia osi obrotu ziemi ze sferą niebieską. Daje to tę
podstawową zaletę, że ciała niebieskie mają niezmienną odległość od tych
punktów, więc w ciągu ich dobowego ruchu po sferze niebieskiej jedna ze
współrzędnych (odpowiadająca szerokości geograficznej) będzie niezmienna. Ta
współrzędna to *deklinacja*.

Podobnie jak w układzie współrzędnych geograficznych, na sferze niebieskiej
możemy wyznaczyć koło wielkie będące równikiem niebieskim.

Ustalenie drugiej współrzędnej wymaga wybrania południka zerowego na niebie
(odpowiednika południka w układzie współrzędnych geograficznych). Istnieją dwa
rodzaje układu współrzędnych tego typu, tj. układu współrzędnych równikowych.
Pierwszy z nich, układ równikowy godzinny, za południk zerowy obiera południk
lokalny, czyli południk przechodzący przez zenit. Odpowiednikiem długości
geograficznej jest w nim *kąt godzinny*. W ciągu dobowego ruchu sfery
niebieskiej południk lokalny jest niezmienny względem obserwatora, ale
zmieniają się kąty godzinne ciał niebieskich. W drugim układzie współrzędnych,
równikowym równonocnym, południk zerowy przebiega przez punkt równonocy
wiosennej. Odpowiednikiem długości geograficznej jest w nim *rektascensja*,
która jest stała i niezależna od miejsca obserwacji. Układ równikowy
równonocny jest stosowany w atlasach nieba do określania pozycji ciał
niebieskich.

MONTAŻE ASTRONOMICZNE

W astronomii obserwacyjnej instrumenty obserwacyjne korzystają z dwóch typów
montaży: azymutalnego i paralaktycznego. Montaż azymutalny jest prostszy
w konstrukcji i w użyciu, korzysta bowiem z naturalnego układu współrzędnych
horyzontalnych. Takie montaże są jednak mało praktyczne w astrofotografii.
Montaż paralaktyczny jest natomiast bardzo użyteczny w fotografowaniu nieba,
ponieważ porusza się w opisanym wyżej układzie równikowym. Oznacza to, że do
śledzenia ruchu fotografowanych obiektów wystarczy zmiana w tylko jednej osi. 

Takie montaże to zazwyczaj bardzo precyzyjne urządzenia. Załóżmy parametry
typowe dla amatorskiego zestawu do astrofotografii: ogniskowa teleskopu 750mm
i matryca lustrzanki cyfrowej o rozmiarach 22.2mm x 14.8mm. Zdjęcie będzie
wtedy obejmowało obszar na niebie o kątowych rozmiarach:

2*atan(d/2f)

Czyli 1,7 x 1,3 stopnia. Zakładając rozdzielczość finalnego zdjęcia rzędu
1000px, każdy piksel ma rozmiar rzędu kilku sekund kątowych. Każde
przesunięcie o 10'' jest widoczne na takim zdjęciu.

Aby uzyskać żądaną dokładność montaże astronomiczne zawierają wbudowane
przekładnie umożliwiające bardzo niewielkie przesunięcia, rzędu sekund
kątowych lub mniejsze. Ręczna korekcja pozycji na bieżąco jest oczywiście
niedokładna i wyjątkowo męcząca, biorąc pod uwagę czasy ekspozycji zdjęć.
Dlatego montaże wyposaża się w silniki. W najprostszym scenariuszu wystarcza
jeden silnik obracający montażem w jednej osi (osi kąta godzinnego) ze stałą
prędkością.

GOTO

Jednym z kolejnych praktycznych problemów przy wykonywaniu zdjęć niewielkich
obiektów głębokiego nieba jest ich wyszukiwanie na niebie. Można robić to
ręcznie naprowadzając oś optyczną teleskopu na wybrany punkt na niebie np.
z pomocą niewielkiej lunety dołączanej do głównego teleskopu (tzw. szukacz).
Kiedy jednak do głównego teleskopu dołączona jest kamera, trudno jest użyć go
do potwierdzenia, że ustawiliśmy układ poprawnie. Ciężko jest tu zastosować
techniki znane z obserwacji wizualnych. Ręczne ustawianie teleskopu wymaga
w takiej sytuacji wiele doświadczenia i dobrej znajomości nieba, a zajmuje
dużo cennego czasu, który moglibyśmy poświęcić na ekspozycję zdjęcia.

Rozwiązaniem tego problemu jest system GoTo. Korzysta on z napędu w obu osiach
montażu do ustawiania go w żądanej pozycji. Po szybkiej kalibracji na jasnych
obiektach (np. gwiazdach) system jest gotowy do użycia.

GUIDING

Ostatnim usprawnieniem, o jakim będę wspomniał w tej pracy jest tzw. guiding.
Rozwiązuje on problem dokładnego śledzenia obiektów, jednak w bardziej
wyrafinowany sposób niż sterowanie napędem w jednej osi. Teoretycznie powinien
on działać wystarczająco dobrze, na drodze stają nam jednak dwa problemy:
niedokładne wykonanie przekładni i niedokładne ustawienie montażu. Pierwszy
problem powoduje efekt niejednostajnego ruchu montażu pomimo jednostajnego
obrotu śruby mikro ruchów. Drugi problem zależy od wprawy użytkownika montażu,
który przed użyciem musi ustawić jego oś dokładnie tak, aby przebiegała przez
biegun niebieski. W praktyce to ustawienie nigdy nie jest idealne i po
odpowiednio długim czasie śledzenia następuje widoczne przesunięcie w osi
deklinacji.

Systemy guidingu polegają na zastosowaniu drugiego, mniejszego teleskopu
z czułą kamerą, przymocowanego do głównego teleskopu, do rejestrowania obrazu
nieba w czasie rzeczywistym. Ten obraz jest na bieżąco analizowany pod kątem
niepożądanych przesunięć, które są później korygowane przez odpowiedni moduł
elektroniczny.

W praktyce za analizę obrazu i korekcję ruchu odpowiada zazwyczaj zewnętrzny
komputer, sterownik teleskopu ma jedynie za zadanie umożliwić wprowadzenie
takich korekcji z zewnątrz.
